# PAC3: Visionant el futur amb les ulleres de Manovich: redescobrint la hibridació

Autor: Jordi Fatchi Pérez

Data: 13/12/2023

![alexander-sinn-KgLtFCgfC28-unsplash](https://github.com/fatchiuoc/PEC3_Manovich_Reloaded/assets/153509316/23f42b89-18d1-4057-935e-f1eca33363df)
> Foto d'[Alexander Sinn](https://unsplash.com/es/@swimstaralex?utm_content=creditCopyText&utm_medium=referral&utm_source=unsplash) en [Unsplash](https://unsplash.com/es/fotos/un-corazon-se-muestra-en-la-pantalla-de-una-computadora-KgLtFCgfC28?utm_content=creditCopyText&utm_medium=referral&utm_source=unsplash)

## Plantejament

"Hibridació" és una paraula que a algunes persones els hi pot ser desconeguda, però, segurament, la majoria de la gent pot fer-se una idea del que ens referim amb aquesta paraula. Gràcies a la literatura, la mitologia, el cine, els videojocs i ara també, als cotxes, quan parlem d'un híbrid, ens ve al cap la imatge de dos elements (siguin, animals, criatures o coses, per exemple) que es barregen en un nou element.

La paraula "híbrid", segons el diccionari, en una de les seves accepcions, té el següent significat: "Dicho de una cosa: Que es producto de elementos de diferente naturaleza" ([Híbrido, RAE](https://dle.rae.es/h%C3%ADbrido)) i tenint en compte això, podem afirmar també que hibridació és la producció d'éssers híbrids ([Híbridación, RAE](https://dle.rae.es/hibridaci%C3%B3n)).

En aquest document parlaré de la hibridació dels mitjans, segons el punt de vista de Lev Manovich, és a dir, de com en el meta-medi ordinador, han aparegut infinitat de nous llenguatges, nous programaris, nous algoritmes, que han anat evolucionant i que en molts casos s'han "fusionat" per crear un llenguatge o un mitjà nou. Amb paraules del mateix Manovich:
##
> "el metamedio ordenador es un verdadero cajón de sastre para muchas cosas, pero más, que contener una variedad de medios separados, en realidad engloba un conjunto mayor de pequeños componentes que se unen para crear híbridos", Manovich (2013, p.221)
##
Partint d'aquestes idees, analitzaré dos casos que considero poden ser representatius d'aquest concepte d'hibridació, intentant utilitzar en tot moment la visió de Lev Manovich per entendre quines tècniques de programari i quins algoritmes s'amaguen darrere d'aquests híbrids.

## Redescobrint la hibridació: Quill

![icon-196x196](https://github.com/fatchiuoc/PEC3_Manovich_Reloaded/assets/153509316/8ad76869-7a86-4b66-9b84-8940da2a446b)

Quill és una aplicació que es va crear per poder il·lustrar i animar en un entorn de realitat virtual (VR, de virtual reality). El que implica treballar en una aplicació en VR és que necessitem un dispositiu especial per poder-hi treballar, les ulleres de realitat virtual. Programaris amb característiques semblants a Quill ja existien molt abans que fos creat. Qualsevol eina de modelatge i animació en un entorn tridimensional (com per exemple Blender o Maya), fa ús d'un espai en tres dimensions on podem navegar i veure els objectes que creem gràcies a un element molt estès des que es van inventar aquests tipus d'entorns: la càmera 3d.

Amb la càmera podem veure els objectes que conformen l'escena i podem navegar fent ús de combinacions de tecles i el mouse, amb el que podríem considerar una tècnica independent del mitjà, perquè en la majoria d'aplicacions on disposem d'una càmera 3d, podrem fer accions molt similars, com per exemple, moure-la i girar-la en els seus eixos o fer zoom.

La gran diferència en la realitat virtual (i, per tant, a Quill) és que aquesta càmera "som nosaltres". Quan ens equipem amb les ulleres, els moviments de la càmera es correspondran amb els moviments del nostre cap i en tot moment estarem dins de l'escena, mirant a través d'aquesta càmera com si es tractés dels nostres ulls. Podem afirmar, doncs, que les ulleres de realitat virtual es poden considerar un nova plataforma de mitjans.

![billetto-editorial-3eAByt3-eOw-unsplash](https://github.com/fatchiuoc/PEC3_Manovich_Reloaded/assets/153509316/c9f98c86-0ecc-4844-8add-1dccc68a1a13)
>Foto de [Billetto Editorial](https://unsplash.com/es/@billetto?utm_content=creditCopyText&utm_medium=referral&utm_source=unsplash) a [Unsplash](https://unsplash.com/es/fotos/hombre-con-casco-de-realidad-virtual-negro-mientras-pinta-cerca-de-la-pared-marron-3eAByt3-eOw?utm_content=creditCopyText&utm_medium=referral&utm_source=unsplash)

A part del fet de tractar-se de realitat virtual, el que converteix a Quill en un bon exemple d'hibridació és el fet que trasllada elements de la il·lustració en 2d a un entorn tridimensional. En tractar-se d'un entorn VR, la interfície de l'usuari no pot ser com la d'una aplicació d'escriptori on la mateixa "càmera" conté tots els elements (panells, llenç, menús, barres d'eines, etc.). En aquest cas, els panells són objectes 3d (encara que siguin plans) on es projecten les opcions de cada eina i que els podem ubicar a l'espai tridimensional com nosaltres vulguem: més a prop, més lluny o fins i tot incrustats a la nostra mà virtual fent que acompanyin el moviment de la nostra mà de veritat.

Amb aquests panells podem triar diferents eines com pinzells, goma d'esborrar, línies, etc. Com si es tractés d'una aplicació de dibuix, com Affinity Photo o Krita, per exemple. La diferència és que Quill té en compte els moviments de la nostra mà en els tres eixos (x, y i z) i mentre pintem, podem moure la mà en qualsevol dimensió i estarem creant un objecte 3d de manera similar a com crea un traç un programa vectorial, i que, a més, podrem modificar posteriorment, rotant, escalant, esborrant i texturitzant, és a dir, pintant directament sobre la superfície de l'objecte 3d per modificar el seu aspecte.

Però això no és tot, per acabar de completar aquesta hibridació, Quill ens permet crear un *timeline* (una altra tècnica transversal i molt utilitzada en tots els programes que permeten crear animacions) i crear *keyframes* (fotogrames clau) per convertir el que estem dibuixant en una animació que, com és d'esperar, podrem renderitzar, és a dir, capturar imatge a imatge cada *frame* per convertir-lo en un altre mitjà, el vídeo, que posteriorment podrem editar o compartir fent ús d'altres aplicacions fora de Quill.

[04_racing-goro_fujita.webm](https://github.com/fatchiuoc/PEC3_Manovich_Reloaded/assets/153509316/b9c6d95e-7e34-47fc-b20c-9a9126fbedd8)
> Exemple d'animació creat per Goro Fujita fet amb Quill extret de la pàgina de [Quill](https://quill.art/)

## Redescobrint la hibridació: Guitar Pro
![Guitar-Pro-Software](https://github.com/fatchiuoc/PEC3_Manovich_Reloaded/assets/153509316/0331a225-5afb-4f70-9287-225b05ff86ae)

Amb Guitar Pro trobem un altre bon exemple d'hibridació. Tot i contenir la paraula Guitar en el seu nom i les nombroses funcions pensades per a guitarristes (com la creació de tablatures), no només està destinada a aquest instrument. Amb aquesta aplicació podrem crear partitures "interactives" que anirem editant com si es tractés d'un editor de textos, ja que la part principal de la nostra aplicació serà el visualitzador de partitures, que seria l'equivalent al visor dels documents en un arxiu de Word. La diferència és que al Guitar Pro ens mostrarà un pentagrama sobre el qual afegir notes.

Primerament, en la nostra partitura haurem de triar, entre altres opcions, el compàs (2/4, ¾, 7/8, etc.) en fer-ho, ens trobem un bon exemple de remediació, on estem fent els mateixos passos que faríem escrivint una partitura a mà, però en aquest cas, la diferència és substancial, ja que, a Guitar Pro, segons el compàs triat, el programa automàticament comprovarà que cada un dels compassos de la nostra composició respectin aquest temps.

Com deia, les semblances amb un processador de textos són moltes i fa servir tècniques que coneixem com independents del mitjà (existeixen a diferents mitjans amb la mateixa funció, però l'algoritme executat realitza tasques diferents segons la informació tractada), com pot ser, obrir i guarda arxius o copiar i enganxar. La diferència és que a Guitar Pro no copiem text, sinó que copiem notes, és a dir, no copiem una porció de text amb els seus codis ASCII i altra informació, sinó que estarem copiant un altre tripus d'informació, com ara, quina nota és, quina durada té, si està lligada o no, etc. A més, com a la resta d'aplicatius que tenen aquesta funció, aquesta informació la podrem enganxar a un altre compàs o compassos del document.

A diferència d'un processador de textos, no podem canviar la mida d'un "caràcter" o d'una nota, però el que si podem fer és incrementar o reduir la durada d'aquella nota i per fer-ho podem fer servir accessos directes com podríem fer a qualsevol processador de textos, però, com dic, en aquest cas, cada increment o decrement, modificaria el valor de la nota (de semicorxera a corxera, de corxera a negre, etc.) o podríem afegir elements com el "puntillo" prement el punt del teclat.

En aquest punt, podria semblar que ens trobem només davant d'un exemple de remediació del procés de creació de partitures, però el que converteix Guitar Pro en un bon exemple d'hibridació és que, com comentava a l'inici, les partitures són "interactives", és a dir, que no necessitarem fer cap acció addicional per poder-la reproduir i, quan dic reproduir, em refereixo al fet que podrem escoltar el que hem escrit utilitzant el reproductor MIDI que integra l'aplicació. Només haurem d'assignar un instrument MIDI a la nostra partitura i quan premem la tecla d'espai, estarem escoltant cada una de les notes mentre una barra vertical va avançant per cada un dels compassos a la velocitat que li hàgim indicat en el tempo de la nostra peça.

![kelly-sikkema-HwU5H9Y6aL8-unsplash](https://github.com/fatchiuoc/PEC3_Manovich_Reloaded/assets/153509316/86c3f6b7-d899-46be-9585-0c8d83a156e3)
>Foto de [Kelly Sikkema](href="https://unsplash.com/es/@kellysikkema?utm_content=creditCopyText&utm_medium=referral&utm_source=unsplash) a [Unsplash](https://unsplash.com/es/fotos/auriculares-negros-sobre-papel-blanco-de-impresora-HwU5H9Y6aL8?utm_content=creditCopyText&utm_medium=referral&utm_source=unsplash)

## Conclusió
Fins aquí aquests dos exemples d'hibridació que espero que ajudin a entendre millor aquest concepte ideat per Lev Manovich i convidar a tothom a aturar-se un moment a realitzar aquest tipus d'anàlisi en els programaris que fem servir diàriament per entendre una mica millor el món en què vivim, ja que, al cap i a la fi, "la hibridació dels mitjans porta la convergència a la seva màxima expressió, ja que integra diferents plataformes de mitjans en una única experiència d'usuari." (Adell Español, F. *Fonaments i evolució de la multimèdia*, 2024)

---
### Referències y Bibliografia

* Manovich, Lev. (2013). *El Software toma el mando*. Barcelona: Editorial UOC.
* Mardown. *Qué es Mardown.*[https://markdown.es/](https://markdown.es/)
* Ferrán Andell. **Remediación, multimedia e hibridación de los medios**. http://multimedia.uoc.edu/blogs/fem/es/remediacio-multimedia-i-hibridacio-dels-mitjans/
* Quill. [https://quill.art/](https://quill.art/)
* Guitar Pro. [https://www.guitar-pro.com/](https://www.guitar-pro.com/)
* Híbrido. Consultat en data 11 de desmembre de 2023. [https://dle.rae.es/h%C3%ADbrido](https://dle.rae.es/h%C3%ADbrido)
* Hibridación. Consultat en data 11 de desembre de 2023. [https://dle.rae.es/hibridaci%C3%B3n](https://dle.rae.es/hibridaci%C3%B3n)
#
Llicència: Material Creative Commons desenvolupat sota llicència [CC BY-SA 4.0](https://creativecommons.org/licenses/by-sa/4.0/).
